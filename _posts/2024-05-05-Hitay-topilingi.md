---
layout: post
title: "خىتاينى چۈشىنىش 10"
date: 2024-07-05 12:00:00 -0500
---
_تەخمىنەن ئوقۇش ۋاقتى 9 مىنۇت_

**ئۆڭلۈك سۆيگۈن توپىلىڭى: خىتاينىڭ ئالتۇن دەۋرىنىڭ ئاياغلىشىشى**
<img src="https://raw.githubusercontent.com/UyCoder/paydilar/master/pics/HitayningCHokushi.jpg" style="display: block; margin-left: auto; margin-right: auto; width: 80%;">


تارىخشۇناس جېيمىس كارتېر (ئامېرىكا)


ئۆڭلۈك سۆيگۈن قوزغىلىڭى دۇنيا تارىخىدىكى ئەڭ قانلىق توقۇنۇشلاردىن بىرىدۇر. ئۇ ئۆزىنى پادىشاھ دەپ جاكارلىغاندا، بەلكىم پارلاق يېڭى دەۋرنى تەسەۋۋۇر قىلغان بولۇشى مۇمكىن، لېكىن ئۇنىڭ قىسقىلا داۋاملاشقان سەلتەنىتى خىتاينىڭ «ئالتۇن دەۋرى»نى ئاياغلاشتۇردى.

مەزكۇر سىتوننىڭ تاڭ سۇلالىسىنى مەركەز قىلىۋاتقىنىغا بىر مەزگىل بولۇپ قالدى. بۇ ھەپتىدىكى تېمىمىز ـــ بەزىلەرنىڭ نەزىرىدە خىتاينىڭ ئەڭ گۈللەنگەن «ئالتۇن دەۋرى»نى ئاياغلاشتۇرغان ئۆڭلۈك سۆيگۈن قوزغىلىڭى قوزغالغان ۋاقىت، بولۇپمۇ ئۆڭلۈك سۆيگۈن ئۆزىنى پادىشاھ دەپ جاكارلىغان پەيتتۇر.

جۇلىيان كالېندارى (Julian calendar) بويىچە 756 – يىلى، خىتاينىڭ قەمەرىيە كالېندارىدىكى يېڭى يىل كۈنى، ئۆڭلۈك سۆيگۈن يېڭى يەن سۇلالىسىنىڭ قۇرۇلۇپ، تاڭ سۇلالىسىنىڭ ئورنىنى ئالغانلىقىنى جاكارلىدى. ئۇ رەھبەرلىك قىلغان قوزغىلاڭنىڭ باشلانغىنىغا ئەمدىلا ئىككى ئاي بولغان بولسىمۇ، ئەمما ئۇ ئاللىقاچان خىتاينىڭ قەدىمىي پايتەختلىرىدىن بىرى بولغان لوياڭ شەھىرىنى ئىشغال قىلىپ، تاڭ سۇلالىسىنىڭ پايتەختى چاڭئەن (بۈگۈنكى شىئەن)گە يۈرۈش قىلىشقا ھازىرلىنىۋاتقانىدى.

ئۆڭلۈك سۆيگۈن قوزغىلىڭى سەككىز يىل داۋاملىشىپ، تاڭ سۇلالىسىنى تەلتۆكۈس ۋەيران قىلدى. بۇ جەرياندىكى ئۆلۈم – يېتىم، تالاپەتكە ئۇچراش ئەھۋاللىرىنى مۆلچەرلەش قىيىن. بەزىلەر بۇ جەرياندا ئۆلگەنلەرنىڭ سانى 36 مىليونغا يېتىدۇ، دېيىشمەكتە. ئەگەر راست شۇنداق بولسا، بۇ سان ئەينى چاغدىكى دۇنيا نوپۇسىنىڭ ئالتىدىن بىرىگە توغرا كېلىدۇ. ستىۋېن پىنكېر (Steven Pinker) بەس – مۇنازىرىگە قارىماستىن، بۇ ساننى نەقىل قىلىپ، ئۆڭلۈك سۆيگۈن قوزغىلىڭىنى ئىنسانىيەت تارىخىدىكى ئەڭ چوڭ بالايىئاپەت دەپ ئاتىدى. ئەمما كىشىنى قايمۇقتۇرىدىغان ۋە چالا دەپ تەنقىدلىنىدىغان نوپۇس خاتىرىسىگە تايانغان بۇ سان بەك كۆپتۈرۈۋېتىلگەن دەپ قارىلىدۇ (پىنكېرنىڭ باشقا بەزى مېتودلىرىمۇ تەنقىدكە ئۇچرىغان). نوپۇسنى ئاساس قىلغان باشقا مۆلچەرلەر بىر قەدەر تۆۋەن بولۇپ، نۇرغۇن تەتقىقاتچىلار نوپۇس خاتىرىسىنى بۇ مەقسەتتە ئىشلىتىشنى پۈتۈنلەي رەت قىلىدۇ. ئۆڭلۈك سۆيگۈن قوزغىلىڭىنىڭ ئۆزى ۋەيران قىلغان ھاياتلىق ۋە ئىمارەتلەرنىڭ سانى ـــ گەرچە بۇ ئىككىلىسىنىڭ سانى ئىنتايىن كۆپ بولسىمۇ ـــ دىن ھالقىغان تەسىرى شۇكى، گەرچە تاڭ سۇلالىسى مەزكۇر قوزغىلاڭدىن كېيىن، نامدا يەنە 150 يىل داۋاملاشقان بولسىمۇ، ئەمەلىيەتتە تاڭ سۇلالىسىنى دەل مۇشۇ قوزغىلاڭ غۇلاتقانىدى.

مەلۇم بىر ۋەقەنى نەچچە يۈز يىلدىن كېيىنكى مۇئەييەن ئاقىۋەتنى كەلتۈرۈپ چىقارغان دېيىش ئانچە قايىل قىلارلىق بولمىسىمۇ، ئەمما ئۆڭلۈك سۆيگۈن قوزغىلىڭى دەل ئاشۇنداق (نەچچە يۈز يىلدىن كېيىنكى مۇئەييەن ئاقىۋەتلەرنى كەلتۈرۈپ چىقارغان) ھادىسىلەردىن بىرى بولۇشى مۇمكىن.

安禄山 (ئۆڭلۈك سۆيگۈن) 703 – يىلى ئەتراپىدا تۇغۇلغان بىر ئەرنىڭ خىتايچە ئىسمىدۇر. «ئەن» (ئۆڭلۈك) دېگەن بۇ فامىلە ئۇنىڭ ئاتا – بوۋىلىرىنىڭ ئەسلىدە سەمەرقەند ئەتراپلىرىدا ياشىغانلىقىدىن دېرەك بېرىدۇ. سەمەرقەند يىپەك يولىدىكى سودا شەھىرى بولۇپ، ھازىر ئۆزبېكىستانغا تەۋە. 8 – ئەسىردە تاڭ سۇلالىسىنىڭ تەسىر كۈچى غەربتە مۇشۇ يەرگىچە كېڭەيگەنىدى. تارىخشۇناس ۋالېرىي خەنسېن (Valerie Hansen) ئۆزىنىڭ ئەنئەنىۋى خىتاي توغرىسىدىكى تەكشۈرۈشىدە ئۆڭلۈك سۆيگۈننى يېرىم پارس، يېرىم سوغدى (يەنى پارسلار بىلەن سوغدىلارنىڭ ئەۋلادى) ئىدى، دەپ تەسۋىرلەپ، ئۇنى پارسچە روكشان (ئېنگلىزچىدىكى Roxanne دېگەن ئىسىم مۇشۇ پارسچە ئىسىمدىن كەلگەن) دېگەن ئىسمى ۋە شۇ ئىسىمنىڭ خىتايچە تەلەپپۇزى بولغان «禄山» (لۇشەن) بىلەن تونۇلغان، دېگەن قاراشنى ئوتتۇرىغا قويغان.

751-يىلى تالاس دەرياسى ئۇرۇشىدا، ئەرەب قوشۇنلىرى تاڭ سۇلالىسى قوشۇنلىرىنى مەغلۇب قىلغاندىن كېيىن، ئۆڭلۈك سۆيگۈننىڭ تاڭ قوشۇنىدىكى ئورنى بارغانسېرى يۈكسىلىپ، مۇئەييەن تەسىر كۈچكە ئېرىشتى. باش ۋەزىرلىك ماقامىغا لايىق كۆرۈلگەن ئۆڭلۈك سۆيگۈن ئۇنىڭ ئورنىغا تاڭ سۇلالىسىنىڭ باش مىراخور (ئاتا باقارلار باشلىقى)لۇقىدىن ئىبارەت ئەمەلىي ھوقۇققا ئېرىشتى. گەرچە مىراخورلۇق باش ۋەزىرلىكتىن تۆۋەن مەنسەپ بولسىمۇ، ئەمما بۇ ھوقۇققا ئېرىشكۈچى ئاتلارنى (ئۆزى خالىغانچە) ئىشلىتەلەيتتى، شۇنداقلا تاڭ سۇلالىسى قوشۇنىنىڭ ئۈچتىن بىرىگە يېقىنى ئۇنىڭ قوماندانلىقىدا بولاتتى.

ئۇنىڭ باش ۋەزىرلىككە تەيىنلىنىشىگە ئالاقىدار كۈرەش پەقەت ئوردىدىكى ئۇزۇنغا سوزۇلغان ئىچكى نىزانىڭ بىر قىسمى ئىدى. بۇ نىزالارنىڭ كۆپىنچىسى تاڭ سۇلالىسى پادىشاھىنىڭ ياڭ جەمەتىنى، بولۇپمۇ ئۆزىنىڭ باش خانىشى، ئۆڭلۈك سۆيگۈننىڭ تۇتۇق ئانىسى ياڭ گۈيفېي (杨贵妃) نى ھىمايە قىلىشىغا مەركەزلەشكەنىدى.

تاڭ سۇلالىسىنىڭ ئوتتۇرا مەزگىللىرىدىكى ئەنئەنىۋى تارىخشۇناسلىقنىڭ يادروسىدا ئىنتايىن كەڭ ئومۇملاشقان «ئاياللاردىن سەسكىنىش» ھادىسىسى مەۋجۇت. بۇنىڭ سەۋەبلىرىدىن بىرى، نەچچە يۈز يىل مابەينىدىكى تارىخچىلار ئوردا تارىخىنى ئاساس قىلىپ، ئايال پادىشاھ ۋۇ زېتيەن (武则天)نى مەغلۇبىيەتلىك سىياسەتلىرى ۋە شاللاقلىقى سەۋەبلىك خاندانلىقنى ئاجىزلاشتۇرۇۋەتكەن، دەپ ئەيىبلىشىدۇ. ئېيتىلىشلارغا كۆرە، ۋۇ زېتيەننىڭ نەۋرىسى شۈەنزوڭ خاندانلىقنىڭ شۆھرىتىنى مىڭبىر جاپادا ئەسلىگە كەلتۈرگەن بولسىمۇ، (يەنە شۇ ئوردا تارىخىغا كۆرە) ئاخىرىدا خانىشى ياڭ گۈيفېينىڭ گۈزەللىكىگە مەپتۇن بولۇپ كېتىپ، زېھنىنى دۆلەت ئىشلىرىغا قارىتالمىغان. ئەگەر بۇمۇ يېتەرلىك بولمىسا، (تاڭ سۇلالىسىنىڭ ئوردا تارىخلىرىدا يەنە) «ئۆڭلۈك سۆيگۈن بىلەن ياڭ گۈيفېينىڭ ئارىسىدىكى بولمىغۇر مۇناسىۋەت» ئۆڭلۈك سۆيگۈن قوزغىلىڭىنىڭ پارتلىشىنىڭ سەۋەبى قىلىپ كۆرسىتىلىدۇ.

خەنسېن قاتارلىق تارىخچىلار بۇ خىل ئىشنىڭ يۈز بېرىپ باققان – باقمىغانلىقىغا گۇمانىي نەزەردە قارايدۇ. ئەمما تېخىمۇ مۇھىمى، تاڭ سۇلالىسىنىڭ زاۋاللىققا يۈزلىنىشىنى بىر نەچچە ئايالغا ئارتىپ قويۇش ئەقىلگە زىتتۇر. ۋۇ زېتيەن (ياكى ۋۇ جاۋ) جۇغراپىيە، دىن، سىنىپىي ئارقا كۆرۈنۈش ۋە مائارىپ قاتارلىق جەھەتلەردە ھوقۇقنىڭ جىددىي ئالمىشىشى سەۋەبلىك دۆلەت چاك – چېكىدىن بۆسۈلگەن بىر مەزگىلدە ھۆكۈمرانلىق قىلغانىدى. تاڭ سۇلالىسىنىڭ ئوتتۇرا مەزگىللىرىدىكى قۇرۇلما خاراكتېرلىك ئۆزگىرىش ۋە سىياسىي جىددىيچىلىكنى،  قاتىللىق، جادۇگەرلىك، زىنارخورلۇق ئارقىلىق ئەمەس، بەلكى مۇشۇ خىل چوڭ ئارقا كۆرۈنۈش ئارقىلىق شەرھلەش يوللۇق. ئۆڭلۈك سۆيگۈننىڭ ئوردىدىكى جەڭلىرى ئەنە شۇ رىقابەتلەرنىڭ بىر قىسمى ئىدى، خالاس.

755-يىلى، ئۆڭلۈك سۆيگۈن تاڭ ئوردىسىغا قارشى ئىسيان كۆتۈردى. ئۇ قوشۇنلىرىنى باشلاپ، خېبېيدىكى بازىسىدىن يولغا چىقىپ، «شەرقىي ئاستانە» لوياڭنى تېزلا قولغا چۈشۈردى ۋە 756-يىلى 2-ئاينىڭ 5-كۈنى ئۆزىنى پادىشاھ دەپ جاكارلىدى. بىر مەھەل، بۇ ئىشلار شۇ تەرزدە داۋاملىشىدىغاندەك كۆرۈندى. ئۆڭلۈك سۆيگۈننىڭ تېز ئىلگىرىلىشى ئۇنىڭ تەمىنلەش لىنىيىسىنىڭ بېسىمىنى ئاشۇرۇۋەتكەچكە، تاڭ سۇلالىسى قوشۇنى ۋە ساداقەتمەنلەر ئۆڭلۈك سۆيگۈننىڭ تاڭ سۇلالىسىنىڭ پايتەختى چاڭئەنگە قاراپ ئىلگىرىلىشىنىڭ ئالدىنى ئالىدىغان ئەۋزەللىككە ئىگە بولغاندەك قىلاتتى. مارك ئېدۋارد لېۋىس (Mark Edward Lewis) ئۆزىنىڭ «تاڭ تارىخى» دېگەن ئەسىرىدە، 756-يىلى يازدا توڭ ئۆتكىلى (潼关) دە ئۆڭلۈك سۆيگۈننىڭ تاڭ سۇلالىسىنىڭ پايتەختىنى ئېلىپ، تاڭ پادىشاھىنى سىچۈەنگە قوغلىۋېتەلىشىگە سەۋەب بولغان ئاپەت خاراكتېرلىك مەغلۇبىيەتنى كەلتۈرۈپ چىقارغان ئىستراتېگىيىلىك خاتالىقنى كۆرسىتىپ ئۆتكەن.

ئۆڭلۈك سۆيگۈننىڭ غۇلىشىمۇ كۆتۈرۈلۈشىگە ئوخشاشلا تېز بولدى. چاڭئەننىڭ قولغا كىرگۈزۈلۈشى ۋەكىل خاراكتېرلىك ھادىسە بولسىمۇ، ئەمما شۇنىڭدىن كېيىن ئۇ ھېچقانداق مۇۋەپپەقىيەت قازىنالمىدى. تاڭ قوشۇنلىرى بىر قانچە قېتىم قوزغىلاڭچىلارنىڭ ئالغا ئىلگىرىلىشىنى توسۇپ قالدى. شۇنداقلا، 757-يىلىنىڭ بېشىدا، يەنى ئۆڭلۈك سۆيگۈن پادىشاھ بولغانلىقىنى جاكارلاپ بىر يىلدىن كېيىن، ئۆڭلۈك سۆيگۈن ئۆز سەركەردىلىرى تەرىپىدىن قەستلەپ ئۆلتۈرۈلدى. قوزغىلاڭچىلار سېپى پارچىلىنىپ، تاڭ قوشۇنى شۇ يىلى كۈزدە پايتەختنى قايتۇرۇۋالدى. شۇنىڭدىن كېيىن ئۇرۇش يەنە ئالتە يىل داۋاملاشقان بولسىمۇ، ئەمما قوزغىلاڭ ئاللىقاچان يۇقىرى پەللىسىدىن ئۆتكەنىدى. نەتىجىدە، يەن سۇلالىسى 763-يىلى مۇنقەرز بولدى.

ئۆڭلۈك سۆيگۈن قوزغىلىڭىنىڭ ۋە ئۇنىڭ خاندانلىقىنىڭ ئۆمرى قىسقا بولسىمۇ، ئەمما تەسىرى ئۇزۇنغىچە داۋاملاشتى. لېۋىس بۇ ھەقتە ئىخچام قىلىپ: «خىتاي تارىخىدا تەكرارلىنىدىغان تېما ـــ ھوقۇقنى مەركەزلەشتۈرۈش بىلەن رايونلۇق مۇختارىيەت كۈچلىرى ئارىسىدىكى زىددىيەتتۇر» دېگەن. ئۆڭلۈك سۆيگۈن قوزغىلىڭى پەقەت ھوقۇق مەركەزدىن يۆتكەلگەنلىكى ئۈچۈنلا مۇمكىن بولغانىدى. ئەمما بۇنىڭدىنمۇ مۇھىمى، مەزكۇر قوزغىلاڭ مەيدانغا كەلتۈرگەن تارقاقلاشتۇرۇش (مەركەزدىن چەتنىتىش) نىڭ تەسىرى ئىدى.

تاڭ سۇلالىسىنىڭ نۇرغۇن ئەسكەرلىرى قوزغىلاڭچىلارنىڭ سېپىدە بولغاچقا، تاڭ پادىشاھى رايون ئىتتىپاقداشلىرىغا مۇراجىئەت قىلدى. رايون ئىتتىپاقداشلىرىمۇ شۇنداق قىلىشقا ماقۇل بولدى، ئەمما تاڭ سۇلالىسى بۇنىڭ ئۈچۈن بەدەل تۆلىشى كېرەك ئىدى. ئاجىزلاشقان تاڭ قوشۇنى قوزغىلاڭچىلارنى پۈتۈنلەي مەغلۇپ قىلالمىدى، ھەم چېگراسىنىمۇ قوغدىيالمىدى، ئاخىرىدا قوزغىلاڭچىلار تاڭ پادىشاھى تەرىپىدىن كەچۈرۈم قىلىندى. تىبەتكە ئوخشاش كۈچلۈك قوشنىلار تاڭ دۆلىتىگە پاراكەندىچىلىك سالدى (توپىلاڭ ئاخىرلاشقاندىن كېيىنكى 20 يىل مابەينىدە، تىبەت قوشۇنى پات -پاتلا چاڭئەننى بۇلاڭ-تالاڭ قىلىپ تۇردى).

شۇ قېتىملىق قوزغىلاڭنىڭ ئىقتىسادىي تەسىرى تېخىمۇ زور بولغان بولۇشى ھەمدە ھەربىي مەغلۇبىيەت بىلەن ئۆزئارا كىرىشىپ كەتكەن بولۇشى مۇمكىن. تاڭ سۇلالىسى قوزغىلاڭچى سانغۇنلارنىڭ ساداقەتمەنلىكىنى قولغا كەلتۈرۈش ئۈچۈن، ئۇلارنى كەچۈرۈم قىلدى ۋە ھەربىي ۋالىي قىلىپ تەيىنلىدى. بۇنىڭ ئەكسىچە، خىتايدىكى بىر قىسىم باي ئۆلكىلەرگە ھۆكۈمرانلىق قىلىشقا باشلىغان بۇ يېڭى ۋالىيلار مەركىزىي ھۆكۈمەتكە باج تاپشۇرۇشنى رەت قىلىپ، يىغغان باج – سېلىقلار بىلەن ئۆز چۆنتىكىنى تولدۇردى. تېخىمۇ چاتىقى، توپىلاڭنى باستۇرۇش سەۋەبلىك خەزىنىسى قۇرۇقدىلىپ قالغان تاڭ سۇلالىسى باج يىغىش فۇنكىسىيەسىنى يېڭىلاشقا ئامالسىز قالدى، شۇنداقلا باج تاپشۇرغۇچىلارنىڭ كۆپىنچىسى ئۆلۈپ كەتكەن ياكى ئىش – ئوقىتىدىن مەھرۇم بولغانىدى. ئۆلۈم، كۆچۈش، شۇنداقلا ھېساب دەپتىرىنىڭ يېتەرلىك بولماسلىقى سەۋەبلىك، تاڭ سۇلالىسىنىڭ باج ئاساسى ئىلگىرىكىنىڭ ئۈچتىن بىرىگە توغرا كېلىدىغان ھالغا چۈشۈپ قالدى.

باج ئۆزگىرىشى تېخىمۇ زورايدى. تاڭ سۇلالىسى ھۆكۈمىتى كىشى بېشىدىن ئېلىنىدىغان باجغا تايىنالمىغاچقا، كىرىم قۇرۇلمىسىنى ئۆزگەرتتى. يېڭى سىستېمىدا نوپۇسنىلا ئەمەس، بەلكى بايلىقنىمۇ ئاساس قىلىپ باج يىغىلدى، شۇنداقلا دۆلەت يەنە تۇز ۋە تۆمۈر مونوپوللۇقىدىن قىلىنغان كىرىمگە تاياندى. ئۇشبۇ يېڭىلىقتىن قولغا كەلگەن پايدا خېلى زور بولسىمۇ، ئەمما بۇ رايونچىلىق (regionalism)نى تېخىمۇ ئەدىتىۋەتتى. تاڭ سۇلالىسى ئۆزىنىڭ جەنۇبىدىكى رايونلاردا، باج يىغىشنى تۆمۈر بىلەن تۇزنى مونوپول قىلغان ئاپپاراتلارغا ئۆتكۈزۈپ بەردى. نەتىجىدە، شىمالدىكى ھەربىي ۋالىيلار بىلەن جەنۇبتىكى باجگىر ئەمەلدارلارنى ئۈنۈملۈك كونترول قىلالمىغان تاڭ سۇلالىسى «ئىسمى بار جىسمى يوق» ھالەتكە كېلىپ قالدى.

خىتاينىڭ ئىچكى قىسمىدىكى رايونچىلىقنى ئۆڭلۈك سۆيگۈنگە ئارتىپ قويۇشقا بولمايدۇ. ئىلگىرىمۇ يازغىنىمدەك، خىتايغا ئالاقىدار كۆز قاراشلار ۋاقىتنىڭ ئۆتۈشىگە ئەگىشىپ ئۆزگەرگەن. لېكىن، 755-يىلىدىكى قوزغىلاڭ سەۋەبلىك مەيدانغا كەلگەن بۆلۈنۈشلەر خىتاينىڭ بىر «ئالتۇن دەۋرى»گە خاتىمە بەردى. مىڭ سۇلالىسى موڭغۇللار قۇرغان يۈەن سۇلالىسىنىڭ ئورنىنى ئالغاندىن كېيىنكى 600 يىلدا، ھېچبىر خىتاي دۆلىتى كۈچ ۋە زېمىن كۆلىمى جەھەتتە تاڭ سۇلالىسىغا يېقىنلىشالمىدى. ئەمما، 756-يىلىدىكى مۇشۇ ھەپتىدە پادىشاھلىق تەختىگە ئولتۇرغان ئۆڭلۈك سۆيگۈننىڭ ئۆز كەلگۈسىنىڭ تولىمۇ پارلاق ئىكەنلىكىنى تەسەۋۋۇر قىلغان بولۇشى چوقۇم.



مەنبە:
<a href="https://uyghuryol.com/2021/03/xitayningaltundewriningayaqlishishi/">ئۇيغۇرلار ژۇرنىلى  </a>



<style type="text/css" media="screen">
body {
text-align:center !important;
}
.container {
text-align: justify;
text-indent: 30px;
}
</style>